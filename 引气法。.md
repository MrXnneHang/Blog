**水潮除后患**

津液频生在舌端，寻常数咽下丹田。
于中畅美无凝带，百日功灵可驻颜。

平明睡起时，即起端坐，凝神息虑，舌抵上腭，闭口调息，津液自生，渐至满口，分作三次，以意送下。久行之则五脏之邪火不炎，四肢之气血流畅，诸疾不生，久除后患，老而不衰。

**梦失封金匮**

欲动则火炽，火炽则神疲，神疲则精滑而梦失也。寤寐时，调息神思，以左手搓脐二七，右手亦然。

复以两手搓胁，摆摇七七。咽气纳于丹田，握固良久乃止，屈足侧卧，永无走失。

**搓涂自美颜**

颜色憔悴，所由心思过度，劳碌不谨。每晨静坐闭目，凝神存养，神气冲澹，自内达外。以两手搓热，拂面七次。仍以嗽津涂面，搓拂数次。行之半月，则皮肤光润，容颜悦泽，大过寻常矣。

**形衰守玉关**

祛老扶衰别有方，不须身外觅阴阳。
玉关谨守常渊默，气足神全寿更康。

百虑感中，万事劳形，所以衰也。返老还童，非金丹不可。然金丹岂易得哉？善摄生者，行住坐卧，一意不散，固守丹田，默运神气，冲透三关，自然生精生气，则形可以壮，老可以耐矣。

**凝抱固丹田**

丹田完固气归根，气聚神凝道合真。

久视定须从此始，莫教虚度好光阴。

元神一出便收来，神返身中气自回。

如此朝朝并暮暮，自然赤子产真胎。

此凝抱之功也。平时静坐，存想元神入于丹田，随意呼吸。旬日，丹田完固；百日，灵明渐通。不可或作或辍也。